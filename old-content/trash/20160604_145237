<blockquote>яке то щастя, знаєш, просто йти
<br>коли лимонним світлом в'ється ранок<br>і ти не залишаєш на останок
<br>комусь прощальні і сумні листи

<br><br>яка свобода - просто йти самій
<br>з вчорашньою росою у волоссі
<br>по мокрому асфальті просто в осінь
<br>а потім в небо з мосту по прямій
<br><br>в дорожніх черевиках чи без них
<br>із рюкзаком за спиною чи просто
<br>усе в житті заплутано й непросто
<br>якщо ти встати і піти не встиг
<br><br>яка то радість, чуєш, не знайти
<br>саму себе якось у себе в ліжку<br>тепло доріг, свободи вперемішку
<br>яке то щастя, знаєш, просто йти</blockquote><br>