<blockquote>Травень  є  травень. І  ми  неповторно  живі,  
<br>й  наші  сади  мов  ліси  з  непролазною  тінню.  
<br>Скільки  тепла  подаровано  цьому  камінню,  
<br>світла  —  цим  вікнам,  підземного  тління  — 
                                                                   <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; траві?  

<br><br><br>Скільки  увімкнуто  в  нас  кольорових  вогнів?  
<br>Травня  несем  на  собі  неспокійну  відзнаку:  
<br>тут,  між  великістю  каменя  й  малістю  злаку,<br>чи  не  обернеться  милість  природи  на  гнів?  

<br><br><br>Скільки  на  наших  очах  облетіло  кульбаб? <br> 
Що  залишається  —  стебел  пусте  безголів’я?  
<br>Мислячих  стебел  розкішно-густе  пустослів’я?  
<br>Стежмо  за  вітром,  і  промінь  —  мов  поданий  трап.  

<br><br><br>Кров  переміниться.  Цвіт  на  каштанах  мине.  
<br>Ми  поспішаємо  жити,  немов  після  мору.  
<br>Може,  у  тім  і  спасіння  —  пізнати  цю  пору, <br>ніби  останнє  цвітіння.  Єдине.  Одне. </blockquote><br>